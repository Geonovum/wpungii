## Concluderend: SDI.Next - Op weg naar de NGII 2.0 (and beyond...)

Bij steeds meer maatschappelijke vraagstukken lijkt datagedreven werken een onmisbare rol te gaan spelen. Tal van organisaties experimenteren hiermee, ook steeds vaker onder de noemer digital twin. De beweging die is ingezet, is onmiskenbaar. Maar wat vraagt dat van de NGII? Welk deel van datagedreven werken organiseer je binnen de NGII, en welk deel erbuiten? Welke rol speelt de overheid, en welke rol speelt de markt? Om datagedreven werken in het publieke domein goed te faciliteren, moet de NGII een aantal randvoorwaarden invullen. Om de stap naar de NGII 2.0 te maken, zijn (geordend per onderwerp) de volgende ontwikkelingen nodig:

*Component Basisdata*
* **Breng meer samenhang in basisdata** - gebruikers lopen nu nog vaak tegen inconsistenties aan, die ze niet kunnen duiden. Door meer samenhang in de data te brengen, worden deze inconsistenties ofwel opgelost, ofwel beter begrijpelijk gemaakt (waardoor ze niet langer als inconsistent ervaren worden).
* **Werk aan domeinoverstijgende samenhang en interoperabiliteit** - de behoefte aan meer samenhang en betere interoperabiliteit stopt niet bij de grenzen van het geodomein. De grote maatschappelijke opgaven zijn domeinoverstijgend, waarmee datagedreven oplossingen voor die opgaven per definitie ook domeinoverstijgend moeten kunnen werken. Dat vraagt o.a. om sterkere samenhang tussen de werelden van geo, bouw en assetmanagement. 
* **Werken aan volledigere en actuelere datasets** - met meer hybride inwinprocessen en/of in samenwerking met private partijen, kunnen basisdatasets vollediger worden dan ze nu zijn, waarmee ze voor een breder gebruik geschikt worden. Ook kunnen deze aanpakken leiden tot hogere actualiteit.

*Component Coördinaatreferentiesystemen*
* **Maak werken met meerdere CRSen mogelijk** - CRS is niet langer alleen relevant bij inwinning van data, maar door de hele keten. Gebruikers moeten zonder problemen datasets kunnen gebruiken in RD, in ETRS89 en in de op het web gangbare CRSen als WGS84 Lat/Long (EPSG:4326) voor vector data en WebMercator (EPSG:3857) voor rasterdata. 

*Component Ontsluiting*
* **Maak ontsluiting laagdrempeliger met API's en lichtere formaten** - door te werken aan de transitie naar de nieuwe generatie OGC API-standaarden, komen koppelvlakken beschikbaar die makkelijker te begrijpen en eenvoudiger te implementeren zijn.
* **Maak data beter te koppelen en te begrijpen** - data-aanbieders zullen nooit alle informatiebehoeften kennen en gericht kunnen ondersteunen. Publiceer basisdata daarom zodanig dat het goed koppelbaar wordt: maak het mogelijk om naar basisdata te linken en ontsluit ook de semantiek als linked data. Zo kunnen onbekende gebruikers met onbekende informatiebehoeften zelf hun relaties leggen en zelf de data correct interpreteren.

*Component Governance*
* **Stuur eenduidig op maatschappelijke meerwaarde** - de NGII vraagt om centrale en eenduidige sturing op inhoud, organisatie en financiering, waarbij de maatschappelijke meerwaarde leidend is. Dit betekent dat sturing meer vraaggericht en integraler ingericht moet worden.
* **Stel duidelijke én praktische regels op voor verantwoord gebruik van locatiedata** - nu locatie steeds vaker een persoonskenmerk wordt en de mogelijkheden van technologie oneindig lijken, wordt het steeds belangrijker dat er duidelijke en praktisch toepasbare regels komen voor het verantwoord gebruik van locatiedata, zowel op ethische als op privacy-gerelateerde aspecten.

*Architectuur*
* **Omarm federatieve structuren en sluit aan bij de standaarden van het web** - de NGII wordt enerzijds nadrukkelijker één van de bronnen in een federatieve structuur en zal anderzijds zelf ook steeds meer als federatieve structuur vorm krijgen. Om deze structuren te ordenen, is aansluiting bij de standaarden van het web noodzakelijk.
* **Implementeer de één-loket gedachte** - voor zowel menselijke gebruikers als voor zoekmachines. Decentrale structuren betekenen niet het einde van alle centrale voorzieningen; integendeel. Zoals MijnOverheid de integrale ingang is voor burgers tot de digitale overheid, zo is ook een centrale ingang voor geodata-gebruikers noodzakelijk. En vergeet niet, dat de meest universele ingang voor data het zoekveld van Google of eender welke zoekmachine is... 
* **Besteed structureel aandacht aan cyberveiligheid** - hoe maatschappelijk relevanter de NGII wordt, hoe groter de impact van eventuele verstoringen. Beveiliging van data en systemen vraagt daarom structureel aandacht.

Wanneer de ambities verder reiken, en we niet alleen de NGII 2.0 willen realiseren, maar zelfs een Nationale Digital Twin Infrastructuur voor de fysieke leefomgeving, dan is er nog meer nodig. Want naast alle bovengenoemde componenten van de NGII 2.0 is het dan ook noodzakelijk om die afsprakenstelsels in te richten, die nodig zijn om tot een federatieve structuur te komen die naast de 'traditionele' NGII-inhoud ook services ontsluit van o.a. dynamische data, rekenmodellen, visualisatie en *serious gaming*. Die services kunnen door zowel publieke als private partijen worden aangeboden. De NDTI richt zich dan ook niet zozeer op het zelf aanbieden van al die services, maar juist op het veilig en effectief kunnen gebruiken van die services.  
