## NGII component Ontsluiting: hoe gebruikers basisdata willen krijgen

### Ontwikkeling: van losse bouwstenen naar een integraal antwoord op een informatiebehoefte
Hoewel het nu haast niet meer voor te stellen is, is het niet eens zo heel lang geleden dat basisdata nog op DVD per post werd gedistribueerd. Sindsdien is er veel gebeurd. Eén van de laatste belangrijke veranderingen is dat de granulariteit van ontsluiting veranderd: de aandacht verschuift van het niveau van datasets naar het niveau van individuele objectinstanties. Tegelijk zien we ook de ontwikkeling richting meer samenhang: waar voorheen afzonderlijke datasets werden ontsloten, groeit nu het besef dat gebruikers gebaat zijn bij samengestelde bevragingen. 

Voor deze twee gerelateerde ontwikkelingen zijn meerdere aanleidingen aan te wijzen. Een eerste belangrijke is de groeiende aandacht voor het scheiden van de datalaag en de applicatielaag in architectuur. Dat is an sich geen recent, vernieuwend idee, maar naar mate meer partijen de gevolgen van vendor lock-ins en daarop volgende moeizame migraties zijn gaan ondervinden, wordt dit principe wel veel actiever nagestreefd. Een tweede bealngrijke aanleiding is de beweging om drempels voor gebruik zo veel mogelijk weg te willen nemen. Waar voorheen een gebruiker hooguit de afzonderlijke bouwstenen (in de vorm van datasets) voor zijn informatiebehoefte kon krijgen, groeit het besef dat de gebruiker pas echt geholpen wordt, wanneer er direct in die informatiebehoefte voorzien wordt. Want niet elke gebruiker -en zeker niet buiten de kring van geo-specialisten- heeft de mogelijkheden (o.a. in termen van kennis, applicaties en tijd) om zelf het antwoord op een informatiebehoefte te vinden op basis van die afzonderlijke bouwstenen. Dat gebrek aan mogelijkheden maakte dat veel potentiële gebruikers de kracht van locatiedata niet konden benutten. 

### Ontsluiten van basisdata
In de huidige NGII is o.a. [WFS](https://www.ogc.org/standards/wfs) beschikbaar als ontsluitingsmechanisme. WFS voorziet in een aantal van de hierboven genoemde behoeften (scheiden van applicatie en data en ontsluiten van data op instantieniveau), maar niet aan allemaal (o.a. laagdrempeliger, ook voor niet-geospecialisten). Voor de NGII 2.0 zijn verschillende ontsluitingsmechanismen beschikbaar, die wel beter aansluiten op die punten. De vraag welk mechanisme en welke bijbehorende standaarden het meest geschikt zijn, hangt onder meer af van de mate waarin de aanbiedende partij zicht heeft op de concrete informatiebehoefte van de gebruiker:

* **Zicht op concrete informatiebehoefte: biedt API's**
Wanneer er sprake is van een concrete informatiebehoefte – denk aan ‘mutaties in de BGT voor een op te geven gebied en tijdspanne’ of aan ‘alle pandinformatie die in BAG en BGT bekend is van een op te geven pand’ – dan vormen API’s een voor de hand liggend ontsluitingsmechanisme. API’s kennen een laagdrempelig en voorspelbaar interactiepatroon. Om die laagdrempeligheid ook voor ruimtelijke data te bieden, wordt bij de OGC in hoog tempo een hele familie aan ontsluitingsstandaarden, gebaseerd op REST API’s, ontwikkeld. Deze [OGC API familie](https://ogcapi.ogc.org/#standards) is te kenschetsen als de opvolger van de verzameling W\*S standaarden. Hiermee sluiten de OGC-standaarden niet alleen beter aan op de nu meest gangbare technieken, maar maken deze nieuwe OGC API standaarden de toegang tot ruimtelijke data ook een stuk laagdrempeliger. Immers, de voorheen zeer geo-specifieke interactiepatronen worden nu vervangen door de generieke interactiepatronen die ook voor niet-ruimtelijke data gangbaar zijn. Bovendien worden deze interactiepatronen ook nog eens op een generieke (in de zin van: niet geo-specifieke) wijze beschreven door deze conform de [Open API Specification (OAS)](https://swagger.io/specification/) standaard vast te leggen. De beweging richting OGC API’s past hiermee ook uitstekend binnen de [SDI.Next](https://www.geonovum.nl/themas/sdinext-een-data-infrastructuur-waarop-je-kan-bouwen) gedachte: er worden zo veel mogelijk drempels voor het gebruik van geodata weggenomen. 
Het aanbieden van data via API’s wordt nog laagdrempeliger, wanneer deze [API’s gericht zijn op specifieke informatiebehoeften](https://docs.geostandaarden.nl/api/def-hr-API-Strategie-20200204/#aanbeveling-2-analyseer-welke-api-s-je-aan-moet-bieden-welke-informatievragen-wil-je-beantwoorden). Immers: hoe gerichter de vraag (bijvoorbeeld: geef het volledige adres bij deze postcode + huisnummer), hoe eenvoudiger het interactiepatroon kan zijn, en hoe eenvoudiger de API in gebruik is. Een API die probeert een brede range aan vragen te bedienen, zal altijd complexer in gebruik worden dan wanneer die range aan vragen wordt verspreid over een aantal specifieke API’s. Wanneer een WFS alleen opgevolgd wordt door een API conform de OGC API Features standaard, heeft dit wel het (ook voor niet-geospecialisten) voorspelbaardere interactiepatroon en betere vindbaarheid als voordeenl en zal, maar hiermee wordt nog niet direct in een concrete informatiebehoefte voorzien. Pas wanneer er specifiekere API's (de zgn. *convenience API's*) conform de [OGC API Feature](https://ogcapi.ogc.org/features/overview.html) standaard worden gepubliceerd, wordt ook echt in die gerichte informatiebehoeften voorzien. Dergelijke *convenience API's* zijn erg geschikt zijn voor informatie-uitwisseling in ketens (omdat die ketens bekend zijn) en voor populaire, generieke vragen (zoals het net gegeven adres-voorbeeld). Bij deze laatste categorie speelt het argument vindbaarheid ook een belangrijke rol, want juist door de betere vindbaarheid neemt de kans dat gebuikers van buiten het geo-domein ook daadwerkelijk gaan profiteren van de kracht van locatiedata verder toe.
* **Geen zicht op concrete informatiebehoefte: biedt mogelijkheid tot combineren met linked open data**
Lang niet altijd zal er sprake zijn van een concrete informatiebehoefte, die bij de data-aanbieder bekend is. Hoe biedt je dan je data zodanig aan, dat onbekende gebruikers met onbekende vragen toch zo veel mogelijk baat kunnen hebben bij je data? Voor die gevallen is de aanpak van linked open data een goede inspiratiebron. De essentie van deze aanpak is dat de onbekende data-gebruiker in staat moet zijn om zelf verbanden te leggen tussen verschillende informatiebronnen. Hiervoor moet niet alleen de data zelf op instantieniveau toegankelijk zijn, maar moeten er van die instanties ook duidelijke relaties gelegd worden naar de semantiek. Op die manier kunnen gebruikers in dat Web of Data zelf data ontdekken en interpreteren. Het linken naar de betekenis van data wordt mogelijk door het gebruik van begrippencatalogi. Een bekend voorbeeld van deze aanpak is het publiceren van de BAG als linked data. De mogelijkheid tot het combineren beperkt zich niet tot het combineren van de ene soort geodata met de andere soort geodata, maar strekt zich verder uit, ook voor het combineren met administratieve data. De link tussen geo en niet-geodata biedt in beide richtingen voordelen. Zo wordt het door geodata als linked data te publiceren mogelijk dat niet-geo-ict-ers die geodata gebruiken in combinatie met hun eigen administratieve databronnen, terwijl een geospecialist in zijn GIS ook linked data uit administratieve data bronnen naar binnen kan trekken en gebruiken. 

Uit bovenstaande kan overigens niet de conclusie worden getrokken dat API's en Linked Data twee tegenovergestelde, elkaar uitsluitende aanpakken zijn. Zo is het bijvoorbeeld prima denkbaar om via API's samengestelde bevragingen aan te bieden, waarbij de antwoorden dankzij linked data technieken tot stand komen. Een ander belangrijk aspect bij ontsluiting van basisdata is de reeds ingezette beweging richting lichtere formaten: deze vereenvoudigen het gebruik, zeker voor ontwikkelaars en niet-geospecialisten. 

### Ontsluiten van verbeelding van basisdata
Naast het ontsluiten van de data zelf, is de visualisatie van die data juist bij geodata ook heel zinvol. In de huidige NGII wordt hier vooral in voorzien middels de [WMS](https://www.ogc.org/standards/wms) en [WMTS](https://www.ogc.org/standards/wmts)-mechanismen. Op het vlak van verbeelding groeit de behoefte aan mechanismen met goede performance, met mogelijkheden voor het aanpassen van de opmaak en met goede ondersteuning voor 3D geodata. In de afgelopen periode hebben het gebruik van o.a. [(Mapbox) vector tiling](https://docs.mapbox.com/vector-tiles/specification/), [Cesium](https://cesium.com/) en [i3S](https://www.ogc.org/standards/i3s) een vlucht genomen. Veel van deze standaarden zijn als *de facto* standaarden opgekomen, waarbij ze hun populariteit ontlenen aan gebruiksgemak en performance. Vervolgens zijn een aantal van deze standaarden van *de faco* standaarden gegroeid tot open standaarden, o.a. door de adoptie als [OGC Community Standard](https://www.ogc.org/standards/community). In de beweging om de hele familie W\*S standaarden op te laten volgen door de nieuwe generatie OGC API standaarden, zullen voor visualisaties [OGC API Maps](https://ogcapi.ogc.org/maps/) (als opvolger van WMS) en [OGC API Tiles](https://ogcapi.ogc.org/tiles/) (als opvolger van WMTS) voor de NGII 2.0 belangrijke standaarden worden om te voldoen aan de gebruikerswensen op het gebied van gebruiksgemak, performance en ondersteuning van 3D.
