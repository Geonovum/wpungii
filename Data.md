## NGII component basisdata: wat gebruikers van basisdata verwachten

### Gebruikers verwachten samenhang
Vanuit het oogpunt van data als bijproduct van werkprocessen bezien, is het goed te verklaren dat verschillende datasets een verschillend beeld (lijken te) geven van de werkelijkheid. Immers: het werkproces rond bijvoorbeeld huisnummerbesluiten kent andere aandachtspunten dan werkprocessen rond registratie van eigendom of het beheren van objecten in de openbare ruimte. Maar met het beschikbaar stellen van dergelijke data als open data en het groeiend gebruik daarvan voor allerlei nieuwe doelen, liggen de toepassingen lang niet altijd meer in het verlengde van het oorspronkelijke doel waarvoor de data is ingewonnen of waarbij de data is ontstaan. Gebruikers die dergelijke datasets vinden en vervolgens toepassen, ervaren deze sets vaak als inconsistent. En hoewel gebruikers met de nodige ervaring binnen het geo-domein deze inconsistenties vaak nog kunnen plaatsen, gaat dat voor een toenemend deel van de gebruikers niet meer op. Bovendien blijken inconsistenties regelmatig veroorzaakt te worden door kwaliteits-issues als onvoldoende volledigheid of actualiteit. De kwaliteitsdashboards op diverse basisregistraties maken hier gebruik van, door inconsistenties te signaleren en zo kwaliteitsverbeteringen te triggeren. 

Om echt een doorbraak te creëren in het datagedreven werken, mag het duidelijk zijn dat ontbrekende samenhang tussen databronnen een issue is dat aangepakt moet worden. Hiervoor zijn meerdere strategieën beschikbaar: 

*Primair op data gebaseerde strategieën:*
* **Harmoniseren** – zorgen dat objecten die niet volledig hetzelfde zijn of betekenen, wel volledig hetzelfde gaan betekenen. Dit vereist harmonisatie: integratie ofwel afstemming tussen onderliggende informatiemodellen en inwinprocessen en aanpassing van de populatie van de datasets.
* **Expliciteren van relaties** – zorgen dat objecten die niet volledig hetzelfde zijn of betekenen, zodanig naar elkaar verwijzen dat de onderlinge relatie (geen “is gelijk aan” relatie) expliciet gelegd wordt. Dit vereist het expliciteren van relaties tussen objecten (verlinken) in informatiemodellen, het bijhouden van die relaties en het toevoegen van die relaties aan bestaande data.

Harmoniseren is de meest ambitieuze wijze om gegevens bij elkaar te brengen, die vanuit verschillende perspectieven wordt verzameld. Bij harmonisatie geldt de aanname dat volledige samenhang tussen informatieobjecten (sets gegevens over objecten) alleen mogelijk is, wanneer de objecten (de dingen in werkelijkheid) gelijk zijn. Bij het expliciteren van relaties wordt geaccepteerd dat informatieobjecten niet op exact dezelfde objecten betrekking hebben (bijvoorbeeld omdat domeinspecifieke invalshoeken dat rechtvaardigen). De vraag welke strategie het meest geschikt of wenselijk is voor het bieden van samenhang, zal in het algemeen beantwoord kunnen worden door te kijken of het (realisatisch) haalbaar is het over exact dezelfde objecten te gaan hebben. Binnen een domein (bijvoorbeeld tussen geobasisregistraties) kan dat nog haalbaar zijn, terwijl over domeinen heen het verlinken het hoogst haalbare is (bijvoorbeeld tussen BIM enerzijds en geobasisregistraties anderzijds). 

Met de eerste strategie (harmoniseren) zal een gebruiker idealiter geen inconsistenties meer ervaren (in elk geval geen inconsistenties die veroorzaakt worden door semantische verschillen), met de tweede strategie (expliciteren van relaties) zal een gebruiker eventuele inconsistenties eerder kunnen duiden en begrijpen, waarmee idealiter de drempel voor gebruik wordt weggenomen. 

Naast de hierboven op data gebaseerde strategieën, kunnen gebruikers ook in hun behoefte aan samenhang worden voorzien door de ontsluitingswijze hierop te optimaliseren. Later in deze white paper zullen daarom nog twee aanvullende strategieën aan bob komen:

*Primair op ontsluiting gebaseerde strategieën:*
* Het aanbieden van geïntegreerde bevragingen (**ontsluitende partij** legt verbanden).
* Het faciliteren van het leggen van verbanden (**afnemende partij** legt verbanden).
  
  
  
### Volledigere data: hybride inwinning, publiek-privaat
Vanuit de oorspronkelijke gedachte dat data ontstaat bij werkprocessen en vervolgens als open data vrijgegeven kan worden voor hergebruik, is het goed verklaarbaar dat data vaak onvolledig is of was. Denk bijvoorbeeld aan de BGT waarin bomen alleen opgenomen worden als ze in beheer zijn bij desbetreffende BGT-bronhouder, of aan straatnamen die alleen in de BAG waren opgenomen, wanneer er ook een adres was uitgegeven aan die straatnaam. Wanneer je die situaties echter beziet vanuit het perspectief van datagedreven werken, dan wordt duidelijk dat deze onvolledigheid tot problemen leidt. Want hoe kun je analyses over binnenstedelijke hittestress uitvoeren, wanneer je minder dan de helft van de bomen in beeld hebt? Of hoe stuur je een ambulance naar een vrijliggend fietspad, wanneer de straatnaam niet bij iedereen bekend is? Om data echt als waardevolle grondstof in te kunnen zetten, is het nodig om beter op deze vragen in te kunnen spelen. Daarvoor is niet één specifieke oplossing voorhanden, maar zal er binnen de NGII 2.0 vaker ingezet worden op afspraken bij bronhouders (zoals het vastleggen van alle straatnamen in de BAG – relatief eenvoudig op te lossen), op hybride inwinning (bomen of verkeersborden zouden ook landelijk ingewonnen kunnen worden, o.a. door algoritmen op basis van beeldmateriaal of puntenwolken, om vervolgens als post-processing stap toegevoegd te kunnen worden aan het stelsel van samenhangende registraties) en/of door het vaker publiek kunnen gebruiken van private data. 

Deze omslag vraagt het nodige van de productiekant van de data. Immers: gegevens kunnen vanuit verschillende bronnen ontstaan (bijv. eigen decentrale inwinning vs. centrale post-processing van landelijk ingewonnen elementen), wat kan leiden tot verschil in kwaliteit en in de mate van in control zijn. Dit voelt mogelijk tegennatuurlijk voor bronhouders, maar voor gebruik is dit geen enkele belemmering, op voorwaarde dat de afzonderlijke elementen elk voldoen aan het voor gebruik benodigde kwaliteitsniveau. 
