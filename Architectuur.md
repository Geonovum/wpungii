## Architectuur van de NGII
De NGII is toe aan een upgrade. Maar welke consequenties heeft dat voor de architectuur onder de NGII? Een eerste vereiste voor het faciliteren van datagedreven werken, is het scheiden -conform het vijf-lagen model- van data en applicaties. Dit principe is in de bestaande NGII al goed terug te zien: dankzij gestandaardiseerde informatiemodellen en services die toegang verlenen tot data, kunnen applicaties rechtstreeks aansluiten op databronnen in de NGII. Hiermee worden onnodige kopiën en de bijbehorende risico's op het gebruik van verouderde data voorkomen. Een tweede vereiste voor het faciliteren van datagedreven werken, is het kunnen combineren van data en services uit verschillende bronnen. De NGII wordt daarmee onderdeel van een federatieve structuur van services die data en/of functionaliteit leveren. In hoeverre de afsprakenstelsels, die nodig zijn om zo'n federatieve structuur te laten werken, onderdeel zijn van de NGII, hangt af van het ambitieniveau van de NGII. Wanneer de NGII bijvoorbeeld wil doorgroeien tot een NDTI (zie paragraaf XXX), waarin gedacht wordt aan een federatieve structuur waarin ook tal van rekenmodellen, dynamische datasest en visualisatie-services door zowel publieke als private partijen worden aangeboden, dan is de ordening van die structuur nadrukkelijk onderdeel van de infrastructuur. 

Het is overigens goed om te benadrukken dat een overgang naar een federatieve structuur niet het einde van centrale voorzieningen betekent. Sterker nog, hoe meer de focus op de gebruiker wordt gelegd, hoe belangrijker centrale voorzieningen worden waar gebruikers eenvoudig data kunnen vinden en afnemen. Vergelijk dit met het concept achter MijnOverheid, dat voor burgers fungeert als centrale ingang voor tal van onderwerpen. Onder water komen deze gegevens uit allerlei verschillende systemen, maar de gebruiker wordt hier idealiter niet mee lastig gevallen: die vindt alle data op één plek. Voor een ontsluitingsvoorziening als PDOK geldt hetzelfde: wanneer de data-gebruiker niet alle achterliggende systemen en organisaties hoeft te kennen, dan neemt dit drempels weg voor breed gebruik van die data. En net als bij MijnOverheid betekent dit niet per sé dat alle data centraal bij PDOK opgeslagen hoeft te worden; het draait erom dat de gebruiker op één plek geholpen wordt. Voorzieningen als MijnOverheid en PDOK zijn daarmee (veel) meer dan alleen de verwijzer naar de gezochte databronnen: de gebruiker wordt ontzorgd doordat de federatieve structuur één duidelijke voordeur heeft. In de stap naar een NDTI zou PDOK zelfs de centrale ingang kunnen zijn voor gebruikers (uit de publieke sector) van toepassingen, die door private partijen worden aangeboden.  

