## Consequenties voor de architectuur van de NGII

### Opkomst van federatieve structuren
De NGII is toe aan een upgrade. Maar welke consequenties heeft dat voor de architectuur onder de NGII? Een eerste vereiste voor het faciliteren van datagedreven werken, is het scheiden -conform het [vijf-lagen model](https://www.noraonline.nl/wiki/Vijflaagsmodel)- van data en applicaties. Dit principe is in de bestaande NGII al goed terug te zien: dankzij gestandaardiseerde informatiemodellen en services die toegang verlenen tot data, kunnen applicaties rechtstreeks aansluiten op databronnen in de NGII. Hiermee worden onnodige kopieën en de bijbehorende risico's op het gebruik van verouderde data voorkomen. Een tweede vereiste voor het faciliteren van datagedreven werken, is het kunnen combineren van data en services uit verschillende bronnen. De NGII wordt daarmee onderdeel van een federatieve structuur van services die data en/of functionaliteit leveren. De vraag of  de afsprakenstelsels, die nodig zijn om zo'n federatieve structuur te laten werken, volledig binnen scope van een nationale infrastructuur vallen, zal verschillend worden beantwoord voor de NGII 2.0 en de NDTI. In de NDTI wordt gedacht aan een federatieve structuur waarin ook tal van rekenmodellen, dynamische datasets en visualisatie-services door zowel publieke als private partijen worden aangeboden. Om dat ecosysteem goed te laten functioneren, is de ordening nadrukkelijk onderdeel van de NDTI. Maar ook in het kader van de NGII 2.0 is de federatieve structuur een belangrijk gegeven. Niet alleen zal de NGII 2.0 als één van die bronnen in zo'n federatieve structuur gecombineerd moeten kunnen worden met andere bronnen binnen én buiten de geo-sector, maar ook voor het functioneren van de NGII 2.0 zelf kan deze structuur meerwaarde bieden. Zo is het goed denkbaar dat centraal aangeboden ontsluiting (denk bijvoorbeeld aan een API voor samengestelde bevragingen) onder water gevoed wordt door een federatieve structuur van databronnen. En verder redenerend langs die lijn, zou het ook goed kunnen dat huidige ketens van bronhouders naar landelijke voorzieningen (in beide richtingen: zowel aanlevering als synchronisatie) meer op federatieve wijze worden ingericht. Data blijft dan dichter bij de bron, maar de federatieve structuur borgt dan de overkoepelende samenhang. Het resultaat (consistente, betrouwbare en uniforme datasets) blijft hetzelfde, maar de wijze waarop dat resultaat behaald wordt, zal wijzigen. Bij afwegingen over het al dan niet meer op federatieve wijze inrichten van ketens, zal altijd gekeken moeten worden op welke wijze de kwaliteit voor de gebruikers het best geborgd kan worden, welke inrichting het meest kosteneffectief is en hoe bronprocessen zo efficiënt en doelmatig mogelijk ingericht kunnen worden. 

### Standaarden van het web als basis voor federatieve structuren
Eén federatieve structuur kent iedereen: het internet. Waar het wereldwijde web ooit begon als *web of documents*, worden en zijn er steeds meer stappen gezet om er ook een *web of data* van te maken. En mede dankzij initiatieven als de [Spatial Data on the Web Best Practices](https://www.w3.org/TR/sdw-bp/), maakt ook ruimtelijke data steeds nadrukkelijker deel uit van dat web. Het ligt daarmee voor de hand om voor de ordening van federatieve structuren aan te sluiten bij de standaarden van het web, zowel de huidige als de toekomstige. Denk bijvoorbeeld aan een ontwikkeling als [Solid](https://solidproject.org/) (Social Linked data), geïnitieerd door Tim Berners-Lee, dat zich nadrukkelijk neerzet als decentralisatie-project op het web: data moet weer decentraal en onder volledige controle van data-eigenaren (in veel gevallen de burger!) komen te liggen. Dergelijke decentralisatie is wellicht de meest vergaande variant van een federatieve structuur. In [Vlaanderen](https://overheid.vlaanderen.be/informatie-vlaanderen/nieuws-en-agenda/solid-ecosysteem) zien we de eerste voorzichtige stappen om dat gedachtengoed een plaats te geven binnen de ontwikkelingen van de digitale overheid. 

### Federatieve structuren sluiten centrale voorzieningen niet uit
Het is overigens goed om te benadrukken dat een overgang naar een federatieve structuur niet het einde van alle centrale voorzieningen betekent. Sterker nog, hoe meer de focus op de gebruiker wordt gelegd, hoe belangrijker een aantal  centrale voorzieningen worden waar gebruikers eenvoudig data kunnen vinden en afnemen. Vergelijk dit met het concept achter [MijnOverheid](https://mijn.overheid.nl/), dat voor burgers fungeert als centrale ingang voor tal van onderwerpen. Onder water komen deze gegevens uit allerlei verschillende systemen, maar de gebruiker wordt hier idealiter niet mee lastig gevallen: die vindt alle data op één plek. Voor een ontsluitingsvoorziening als [PDOK](https://www.pdok.nl/) geldt hetzelfde: wanneer de data-gebruiker niet alle achterliggende systemen en organisaties hoeft te kennen, dan neemt dit drempels weg voor breed gebruik van die data. En net als bij MijnOverheid betekent dit niet per sé dat alle data centraal bij PDOK opgeslagen hoeft te worden; het draait erom dat de gebruiker op één plek geholpen wordt. Want het zou -met de opmerking over de impact van federatieve structuren op ketens in het achterhoofd- goed kunnen dat niet elke Landelijke Voorziening straks meer de vorm heeft van een centrale database waarin alle data opgeslagen is; maar dat neemt niet weg dat een gebruiker de benodigde data net zo eenvoudig op één plek wil kunnen vinden. Als daarvoor onder water een federatieve structuur aangeroepen wordt, is dat prima, zolang de gebruiker er maar geen negatieve gevolgen ondervindt. Voorzieningen als MijnOverheid en PDOK 2.0 zijn daarmee (veel) meer dan alleen de verwijzer naar de afzonderlijke databronnen: de gebruiker wordt ontzorgd doordat de federatieve structuur één duidelijke voordeur heeft.  

Een andere belangrijke eis aan de centrale ingangen van een federatieve structuur, is dat ze niet alleen gericht moeten zijn op de menselijke gebruiker, maar ook op de *crawlers* van zoekmachines. Want die *crawlers* brengen het immense web van data in beeld, waarmee het mogelijk wordt om in zoekmachines de gezochte data aan zoekende gebruikers te kunnen tonen. Uiteindelijk is het zoek-veld in Google of eender welke zoekmachine namelijk de meest generieke en best gekende centrale ingang voor het web. In het streven om geodata zo laagdrempelig mogelijk toepasbaar te maken, is het vindbaar zijn direct via die universele voordeur een *must*.

### Meer aandacht voor beveiliging
Een andere belangrijke ontwikkeling, die niet alleen voortkomt uit het toepassen van federatieve structuren, is de groeiende aandacht voor beveiliging. Door de digitale transitie groeit de afhankelijkheid van data, systemen en ontwikkelaars. Daarmee wordt de impact van een hack, sabotage of programmeerfout op de dienstverlening van de overheid steeds groter. Dat maakt dat de digitale infrastructuur steeds meer ook als vitale infrastructuur beschouwd moet gaan worden. Niet voor niets is 'digitale weerbaarheid' één van de zeven speerpunten van de [Nederlandse Digitaliseringsstrategie 2021](https://www.rijksoverheid.nl/binaries/rijksoverheid/documenten/kamerstukken/2021/04/26/nederlandse-digitaliseringsstrategie-2021/bijlage-nederlandse-digitaliseringsstrategie-2021.pdf) en één van de tien van de [I-strategie Rijk 2021-2025](https://www.digitaleoverheid.nl/wp-content/uploads/sites/8/2021/09/I-Strategie-Rijk.pdf). Ook voor de NGII geldt dat er structureel aandacht nodig is voor mogelijke kwetsbaarheden, zowel op het niveau van systemen als op het niveau van de data zelf. 
