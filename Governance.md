## NGII component governance: hoe sturing meer vraaggericht kan worden
Met de verschuivende aandacht van efficiënte en doelmatige inwinning (NGII 1.0) naar datagedreven werken (NGII 2.0), ligt het voor de hand om de besturing van de NGII ook anders in te richten. Immers: in eerste instantie waren de bronhouders, de data-producenten, zelf de belangrijkste stakeholders. Zij profiteerden van de efficiëntere inwinning en consistentie van de eigen data met data van andere partijen. Dergelijke optimalisatieslagen waren goed te organiseren vanuit de afzonderlijke ketens. Nu de aandacht zich echter steeds nadrukkelijker richt op het creëren van maatschappelijke meerwaarde (door datagedreven bij te kunnen dragen aan de grote maatschappelijke opgaven), is een integralere en meer vraaggerichte sturing noodzakelijk, zowel op inhoud als op financiering. In dit kader wordt het aan tafel krijgen van 'de gebruiker' hier regelmatig als uitdaging of zelfs probleem gezien. Want in veel gevallen hebben aanbieders van (open) geodata -mede door eerdere beleidskaders rond open data ('toegankelijk zonder registratie')- slechts beperkt zicht op hun eindgebruikers. Toch hoeft dit geen fundamentele belemmering te vormen voor een meer vraagerichte sturing. In de inleiding hebben we een beeld geschetst van een NGII 2.0, die het faciliteren van datagedreven werken aan de grote maatschappelijke opgaven als doel kent. De beleidsdepartementen die voor die maatschappelijke opgaven aan de lat staan, kunnen vanuit die beleidsverantwoordelijkheid de (publieke) gebruikersbelangen behartigen. De belangrijkste uitdaging hierbij is het creëren van voldoende beuwstzijn voor het belang en de meerwaarde van data en datagedreven werken. Aansprekenede concepten als digital twins kunnen hierbij helpen om de kracht van data, analyse en visualtie tastbaar te maken. 
