## NGII component Coördinaatreferentiesystemen (CRS): hoe gebruikers data krijgen in het CRS dat past bij hun toepassing
De meerwaarde van geo-informatie boven administratieve informatie zit natuurlijk in de ruimtelijke component: de kracht van locatie. Ook databronnen die niet expliciet aan elkaar gerelateerd zijn, kunnen met elkaar in verband worden gebracht, wanneer ze betrekking hebben op dezelfde locatie. Voor elke geospecialist is dit een open deur. Alleen: dit werkt uitsluitend, wanneer je er zeker van kunt zijn dat de locatie klopt. Niet voor niets wordt bij inwinning van geo-informatie veel aandacht besteed aan kwaliteit: precisie, nauwkeurigheid, volledigheid, betrouwbaarheid en actualiteit. Maar wanneer er in datagedreven werkprocessen gegevens uit meerdere bronnen worden gecombineerd, is eenzelfde aandacht voor kwaliteit nodig. Zeker wanneer deze bronnen in verschillende coördinaatreferentiesystemen (CRS) zijn vastgelegd, bijvoorbeeld door het combineren van nationale en internationale bronnen of het combineren van bronnen met primaire focus op land met bronnen met primaire focus op zee.

### CRS: niet alleen relevant bij inwinning, maar belangrijk in elke stap in de keten
Deze opgaven illustreren ook goed, waarom we coördinaatreferentiesystemen als component van de NGII beschouwen. Het volstaat niet langer om alleen aan de voorkant van de keten (bij de landmeetkundige inwinning) aandacht te hebben voor juist CRS-gebruik, inmiddels is dit in elke fase van de keten noodzakelijk. Wanneer je streeft naar een NGII die datagedreven werken mogelijk maakt en die data als essentiële grondstof beschouwt, dan zal die NGII ook het eenvoudig en correct samenstellen van informatieproducten uit data in verschillende CRSen mogelijk moeten maken. Bovendien zien we dat geometrie steeds vaker echt in drie dimensies wordt beschreven, in plaats van in twee of in twee met een administratief attribuut Hoogte. Hiermee wordt de opgave om in alle stappen in de keten correct met CRSen om te gaan, alleen maar groter. Een opgave, waaraan zowel door geodetische als door informatiekundige specialisten gewerkt zal moeten worden.    

### Gebruikers willen niet onnodig met complexere CRSen hoeven werken
Voor toepassingen waarbij nauwkeurigheid minder relevant is, zien we een groeiende behoefte aan eenvoudiger gebruik van coördinaatreferentiesystemen. Wanneer je ruimtelijke data wilt optimaliseren voor het gebruik door niet-geospecialisten op het web, raden de [Spatial Data on the Web Best Practices](https://www.w3.org/TR/sdw-bp/#bp-crs-choice) aan om data ook altijd te publiceren in wereldwijd bruikbare CRSen, zoals WGS84 Lat/Long ([EPSG:4326](https://epsg.org/crs_4326/WGS-84.html)) voor vector data of WebMercator ([EPSG:3857](https://epsg.org/crs_3857/WGS-84-Pseudo-Mercator.html)) voor rasterdata. Een goed praktijkvoorbeeld hiervan in Nederland is [NL Maps](https://nlmaps.nl/), waarmee de BRT geoptimaliseerd voor dergelijke web map tooling wordt aangeboden. Door de specifieke _branding_ is hier bovendien direct duidelijk voor welk doel die data wordt aangeboden en zullen gebruikers zich niet eens altijd (hoeven te) realiseren dat ze in een ander CRS werken. Voor veel webviewers en hun toepassingen is de lagere geometrische nauwkeurigheid geen bezwaar en kunnen toepassingen snel en eenvoudig worden gerealiseerd door aan te sluiten bij deze generiek toegepaste CRSen. Dit vormt een tweede opgave voor de NGII: om zoveel mogelijk drempels voor gebruik weg te nemen, zal data vaker in meerdere CRSen aangeboden moeten worden. Denk aan RD en ETRS89 voor nauwkeurige toepassingen en bijvoorbeeld WebMercator voor laagdrempelige online visualisatie (mits het onderwerp zich natuurlijk leent voor minder nauwkeurige weergave - wees kritisch op de nauwkeurigheid van de toepassing én van de onderliggende brondata).

### Gebruikers willen probleemloos met meerdere CRSen kunnen werken
In de NGII is het noodzakelijk dat gebruikers probleemloos met meerdere CRS-en kunnen werken. Het gaat in de eerste plaats om RD en ETRS89. Het goed kunnen transformeren van coördinaten van het ene naar het andere stelsel is een eerste vereiste. De [RDNAPTRANS™️](https://www.nsgi.nl/rdnaptrans)-procedure biedt hiervoor al sinds jaar en dag uitkomst, maar helaas was het zo dat deze procedure (zeker voor de komst van RDNAPTRANS™️) in veel GIS-pakketten niet correct geïmplementeerd was, met soms grote afwijkingen tot gevolg. Met de komst van RDNAPTRANS™️ 2018 is de transformatie tussen RD en ETRS89 eenvoudiger implementeerbaar geworden, doordat de opbouw van de transformatie meer lijkt op in andere landen toegepaste transformaties die al goed zijn geïmplementeerd in GIS-pakketten. Hierdoor vraagt implementatie van de Nederlandse transformatie minder specifiek ontwikkelwerk. Tegelijk met de publicatie van deze nieuwe procedure is ook veel aandacht besteed aan het vergroten van het bewustzijn van het  belang van het gebruik van de juiste procedure. Maar het goed kunnen werken in meerdere stelsels, vraagt meer dan alleen het goed kunnen transformeren van coördinaten. Je wilt immers niet alleen de locatie van een punt correct in beide stelsels kunnen weergeven, maar volledige geometrieën inclusief ruimtelijke relaties in beide stelsels consistent kunnen gebruiken. Een voorbeeld: een rechte lijn in RD komt niet automatisch overeen met een rechte lijn in ETRS89: [hoe langer het lijnstuk, hoe groter de afwijkingen](https://forum.pdok.nl/uploads/default/original/2X/c/c0795baa683bf3845c866ae4c576a880455be02a.pdf). En daarmee kan een punt dat in RD aan de ene kant van zo’n lijn ligt, in ETRS89 aan de andere kant terecht komen. Wanneer dit optreedt in vraagstukken als eigendom of vergunningverlening (en dergelijke lange lijnstukken komen in de regel juist voor in dergelijke administratieve / juridische begrenzingen), leidt dit tot volstrekt onwenselijke situaties. Dit probleem is te voorkomen door aanvullende tussenpunten te vereisen, ook wanneer die op een volmaakt rechte lijn lijken te liggen. Het borgen van dit soort keuzes bij het ontwerp en gebruik van landelijke voorzieningen en digitale stelsels is essentieel. Dit is een opgave voor de NGII: er kan niet langer worden volstaan door alleen aan de inwinningskant van geo-informatie aandacht te hebben voor gebruik van de juiste transformaties en het borgen van keuzes, dit onderwerp moet ook aan de gebruikers- en beheerderskant aandacht krijgen.
